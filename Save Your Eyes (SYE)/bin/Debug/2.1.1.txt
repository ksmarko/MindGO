Основою будь-якого сучасного комп’ютера (системного блоку) є материнська плата (головна плата, англ. motherboard, MB, mainboard, розм. – мамка, материнка і т.д.) - плата, до якої приєднуються основні компоненти комп’ютера: центральний процесор, оперативна пам'ять, відеокарта, жорсткий диск, оптичний привод та ін. На ній також розміщуються USB та інші роз’єми для підключення обладнання. Головне завдання материнської плати – з’єднати всі компоненти і змусити їх працювати як єдине ціле – комп’ютер. Материнську плату неможливо не помітити, якщо відкрити кришку системного блока.

Основою будь-якої сучасної материнської плати є набір системної логіки, який частіше називають чіпсетом (від англ. chipset). Чіпсет - це сукупність мікросхем, що забезпечують узгоджену спільну роботу складових частин комп'ютера і їх взаємодію між собою. 
Як правило, чіпсет складається з двох основних мікросхем, які частіше називають "північним" і "південним" мостами.